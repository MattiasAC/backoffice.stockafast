Hej
Mitt namn är Mattias Altahr-Cederberg, jag är utbildad högskoleingenjör inom datateknik och har lång erfarenhet av programmering och systemutveckling. Jag är starkast inom PHP, MySQL och Javascript men har varit i kontakt med de flesta vanligt förekommande tekniker (C#, VB, .NET, Laravel, GIT, Angular, NodeJS, REST-API m.fl)

Jag är hälftenägare och CTO på ett företag i Köpenhamn sedan 2010, Serio Media Aps där vi har utvecklat ett system som analyserar, behandlar, berikar, tvättar och distribuerar kunddata. Jag var ensam utvecklare de första åren och har byggt systemet från grunden i PHP och MySQL. Vi har arbetat med stora kunder som Telia, Almbrandt, Blue Energy, jfm, CA A-kassa m.fl. Jag slutade på egen begäran att arbeta aktivt i företaget 2022 men är fortfarande delägare.

Sedan jag slutade i Danmark så har jag lagt min tid på en gammal industrifastighet med ca 50 hyresgäster som jag och en kompis äger. Jag ville komma bort från IT-branschen ett tag och arbeta mer fysiskt. Men med facit i hand så har jag mest suttit och programmerat system för att automatisera verksamheten i fastigheten. Jag har insett att programmering är det som jag tycker är roligast och är bäst på.

Nu har jag tid över och känner mig hungrig efter nya utmaningar. På ett personligt plan så saknar jag även att vara en del av en gemenskap i yrkeslivet.

BOLD Mina fördelar
Snabb, effektiv, intelligent och ansvarstagande programmerare, systemutvecklare, projektledare, systemarkitekt som löser uppgiften. Jag älskar utmaningar och lämnar ingen uppgift olöst. Jag är relativt social och har inga problem med att möta kunder, leda och sköta hela kedjan i projekt. Som egenföretagare är jag van att vara den sista länken i kedjan som får lösa allt som andra inte kan/vill hantera, jag är en problemlösare. Jag är ödmjuk som person (utom när jag skriver jobbansökningar). Jag älskar att lära mig nytt och är helt prestigelös.

Jag har en bred profil, och kan mycket mer än att programmera. Min starkaste sida är nog att jag är bra på att fokusera på det viktigaste, och har lätt för att se vad som behöver åtgärdas. Ett exempel på detta som jag är stolt över är att jag 2011 köpte en leksaksbutik av en erfaren handlare utan att jag hade någon som helst kunskap av detaljhandel. Redan första året så hade butiken ökat omsättningen med nära 50% och butiken hade positivt resultat fram till försäljning 2017.

Min profil motsvarar kanske inte exakt den ni söker, men jag tror att jag kan vara en stor tillgång för Serio Verify och om ni är öppna för alternativa lösningar så kommer jag jättegärna och presenterar mig.

Jag har fortfarande lite åtaganden i mina företag och hemmaboende barn mm så jag söker inte i första hand en heltidstjänst 8-17 på kontor. Mitt drömscenario är en resultatbaserad anställning med 1-2 dagar på plats och 1-2 dagar på distans per vecka, men jag anpassar mig såklart efter era behov.

Jag har inget jättehögt löneanspråk utan värdesätter flexibilitet och trivsel högre. Självklart så återkommer jag gärna med mer information om ni önskar.
